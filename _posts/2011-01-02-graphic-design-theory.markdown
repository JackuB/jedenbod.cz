---
author: JackuB
comments: true
date: 2011-01-02 09:38:50+00:00
excerpt: Minirecenze Graphic Design Theory - Helen Armstrongová
layout: post
slug: graphic-design-theory
title: Graphic design theory
permalink: /1036-:slug.html
categories:
- Knihy
tags:
- design
- grafický design
- písmo
- typografie
---

S publikacemi o grafickém designu se v českém prostředí váže spousta problémů. Ačkoliv je u nás nebývale _(i oproti západním zemím)_ silná designérská komunita, množství literatury, obzvláště té více zaměřené na teorii, je mizivé. V porovnání nabídky titulů jsme celé roky za západním světem. Vypozoroval jsem, že knihy se k nám dostanou (1) pouze s několikaletým zpožděním, ale bez překladu (2) s mnohaletým zpožděním a s překladem (3) nebo se k nám nedostanou vůbec _(což je případ této knihy - sice je oficiálně v [několika obchodech](http://www.zbozi.cz/items?q=graphic%20design%20theory&r=campmoz&thru=&itemType=new&sId=nk0NmLBQwguPzZ4GzV03), ale dodací lhůty napovídají, že se k ní asi nedostanete)_.Dalším problémem je vysoká pořizovací cena takto zaměřených knih – lidé si více rozmýšlí, zda si takovou knihu koupí – což u knih o _teorii _designu znamená většinou odpověď „ne“. Hned tímto problémem se v předmluvě knihy Graphic design theory zabývá [Ellen Lupton](http://en.wikipedia.org/wiki/Ellen_Lupton) – dnešní designérská obec se zabývá spíše _„Jak?“_, než _„Proč?“_. Je to určitý odklon od vcelku bohaté _design theory_, jejíž téměř stoletou historii se kniha snaží shrnout ve 24 esejích sesbíraných od různých tvůrců, z různých zemí a dob, vyjadřujících se k rozličným tématům.

[caption id="attachment_1039" align="aligncenter" width="570" caption="Graphic design theory - Helen Armstrong"]![Graphic design theory - Helen Armstrong](http://jedenbod.cz/wp-content/uploads/2010/12/Graphic-design-theory-570x427.jpg)[/caption]

K vysoké pořizovací ceně designérských knih se váže, kromě obtíží, také to, že za své peníze téměř vždy dostanete knihu-artefakt, s nepopiratelnou estetickou hodnotou. Knihy o designu jsou ozdobou knihovny. Graphic design theory Helen Armstrongové se tohoto trendu drží. Jednoduchá textová obálka se skvěle zvládnutou typografií a minimem ornamentů. Stejně tak další části jsou excelentně zvládnuté. Kniha inteligentně využívá daný prostor – odkazy na literaturu nenápadně avšak logicky uvedeny hned vedle textu, dlouhé odstavce jsou po stranách občasně narušovány citacemi a obrazové přílohy nepůsobí nepatřičně, ale spíše jako by byly součástí textu.



Obsah knihy je rozdělen do tří celků: Zrod oboru, Rozšiřování úspěchu a Mapování budoucnosti. Před každým celkem je krátký text, snažící se shrnout základní motivy a problémy, se kterými se tehdy design potýkal. Také události a osobnosti, které design ovlivnily.

Ve vcelku krátkém úvodu, kde se autorka ani nesnaží příliš ozřejmovat základní pojmy jako design nebo avant-garda, ale spíše se soustředí na shrnutí tendencí a proudů ve světovém designu, naznačuje několik zajímavých témat, která v oblasti designu vznikla – sociální odpovědnost designéra či anonymní-kolektivní autorství.

Každému vybranému textu předchází kratší předmluva, snažící se přiblížit autorovu osobnost, dobu, pohnutky k napsání textu a jeho závěry/filosofii. V esejích, či částech knih, nejsou vynechány ani doprovodné ilustrace z originálního vydání. První vybranou esejí je Marinettiho Manifest futurismu z roku 1922. Kniha dále mapuje proměny designu až do 21. století a jedním z posledních textů je Manovichův příspěvek o Importu/Exportu mezi různými disciplínami z roku 2008. Čtenář je tedy postupně proveden texty, které formovaly _(a stále formují)_ designérskou komunitu od úplného počátku do, téměř až futuristických vizí. Malou výtku mám v tomto ohledu snad jen k tomu, že poněkud chybí rozšířená analýza uvedených textů. Čtenář je zde ponechán pouze s několika málo záchytnými body. Omluvou je, že tato kniha má působit spíše jako výběr nejdůležitějších textů za 100 let designu_ (a také připomenutí jeho rozsáhlých teoretických základů)_, než jakási analyzující publikace. Navíc, tento nedostatek supluje vcelku rozsáhlá bibliografie, jak přímo v textu tak na konci knihy. K tomu se ovšem váže další problém_ (tentokrát však ne problém knihy) _– odkazované texty, často pocházející z anglicky psaných uměnovědných publikací, mohou být v neamerickém prostředí velmi špatně dostupné. Helen Armstrongová, nejspíše plně si vědoma tohoto problému, uvádí na svých stránkách [graphicdesigntheory.net](http://graphicdesigntheory.net/) odkazy na zdroje těchto textů _(kde je možno)_ a navíc přidává další články a eseje, které se zabývají podobnými tématy jako kniha, ale vyšly později.

Za přínosnou považuji sekci knihy na konci každého ze tří celků – Teorie v praxi. Můžeme zde najít ukázky praktického využití teoretických přístupů v designu. Sice se jedná pouze o několik vybraných prací, ale jejich zařazením k určitému filosofickému přístupu můžeme vysledovat některé znaky důležité pro tu kterou školu. Za velmi zajímavé bych určitě označil zařazení Lissitzkého_ ‚Our book‘_, ve které již v roce 1926 hovoří o budoucí dematerializaci médií. Nechybí ani část z Tschicholdovy _‚The New Typography‘_, která ani za 80 let neztratila validitu ve svých návrzích pro budoucí typografii.

**Silou knihy je, možná paradoxně, právě její stručnost**, kdy se nezabývá, ač je to někdy skutečná škoda, hlubším významem textů, ale komprimuje 100 let vývoje myšlení v designu do 150 stran. Skloubením tohoto přístupu skládání s praktickými ukázkami, vzniká celek, který sice nemusíte v žádném případě číst od začátku do konce, kniha dokonce sama vybízí k listování, ale právě tím, že knihu přečtete lineárně, dostanete přehled, odkud se některé designové přístupy vzaly, jak se protínaly s ostatními školami a kam možná v budoucnu zamíří.

_ARMSTRONG, Helen. Graphic design theory. 1st edition. New York : Princeton Architectural press, 2008. 151 s. ISBN 978-1568987729_
