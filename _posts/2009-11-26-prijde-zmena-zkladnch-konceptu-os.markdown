---
author: JackuB
comments: true
date: 2009-11-26 19:11:19+00:00
excerpt: Možná se objeví Chrome OS. Změní se něco v koncepci desktopových OS?
layout: post
slug: prijde-zmena-zkladnch-konceptu-os
title: Přijde změna základních konceptů OS?
permalink: /767-:slug.html
categories:
- Internet
- Software
- Úvaha
tags:
- Google
- Google Chrome OS
- intuitivnost
- iPhone
- Linux
- Mac OS X
- Moblin
- použitelnost
- psychologie
- Windows
---

Určitě vám neunikly zprávy o uvedení nového systému [Google](http://www.lupa.cz/clanky/google-chce-mit-z-chrome-os-jednoduchy-os/) [Chrome](http://www.varlog.cz/google-chrome-os-prvni-dojmy/) [OS](http://www.zive.cz/clanky/google-predstavil-chrome-os-system-nove-generace/sc-3-a-149817/default.aspx). Již dříve jsem také psal o zajímavém systému [Moblin](http://jedenbod.cz/487-moblin.html). Přeskočíme diskuze o užitelnosti Chrome OS, o možnosti rozšíření Moblinu nebo o tom, že se z PC opět stanou [terminály](http://cs.wikipedia.org/wiki/Termin%C3%A1l_(informatika)), přesně tak jak tomu bylo při vzniku internetu.

![Google Chrome OS](/uploads/2009/11/Chrome_OS_screenshot_sdres_0001_AppMenu.png)


## Minimalizovat?


Nedávno jsem si vzpomněl na své začátky s Windows. Předtím byl samozřejmě DOS a podobné systémy, ale rád bych se zaměřil na jeden prvek, typický pro _netextové_ systémy.

![Minimalizovat, maximalizovat, zavřít](/uploads/2009/11/all.jpg)

Vzpomínám si, že jsem relativně dlouho, bylo mi asi 11, nedokázal pochopit jak vůbec funguje princip oné minimalizace/maximalizace. Tehdy to bylo snad jen několik minut, ale až nedávno jsem pochopil, proč mě tento koncept, v dnešním návrhu GUI používaný naprosto běžně, tak mátl.


### Menší exkurz do psychologie


Pokud jste postaveni před novou skutečnost _(v tomto případě to byl nový počítač, ale platí to i obecně)_, váš mozek se snaží ve svém archivu najít něco podobného, co jste už zažili, a aplikovat starý-zažitý-odzkoušený model i na novou situaci. Zjednodušený model _učení_.

_Selže-li_ stará metoda, nebo není nalezen žádný alespoň trochu odpovídající _vzorec_, mozek se snaží něco sám vymyslet.

Při návrhu UI musíme počítat s tím, že pro mnoho uživatelů to bude nová věc, tedy budou muset přemýšlet, což není žádoucí, pokud mají kupříkladu používat nějakou jednoduchou aplikaci – **používání má být **_**intuitivní** (<- další buzzword z oboru použitelnosti)_.


### Intuitivnost


Pokud tedy chcete dosáhnout skutečně _dobré použitelnosti-intuitivnosti_, měli byste používat nějaký model, který bude srozumitelný pro co nejvíce uživatelů. Dobrým příkladem můžou být **_Záložky_**. Jsou srozumitelné pro většinu uživatelů, především protože je znají i z reálného života – jako skutečné záložky.

![Záložky](/uploads/2009/11/tabbednavigationfinal.gif) Příklad z [javascriptly.com](http://javascriptly.com/2008/09/unobtrusive-draggable-tabbed-navigation/)


## Minimalizovat, maximalizovat a zavřít


A tady je s tlačítky **Minimalizovat, maximalizovat, zavřít** docela problém V reálném životě _(odkud si odnášíte poznatky) _si takto pracovní prostor neorganizujete. Jedná se tedy o nový prvek, na který se musí váš mozek přizpůsobit.

_Modus operandi_ práce s okny na téměř libovolném dnešním systému je daleko od reality a tudíž často nepřístupný pro mnoho lidí. Viděl jsem již mnoho uživatelů pracovat s okny a občas jsem se děsil, co dělají. Nemalá část lidí plně nechápe, že některá okna jsou v pozadí, jedno aktivní a některá zase na liště. Zkrátka se brání přijmout tento model myšlení. Což je v době, kdy se PC rozšiřují již naprosto všude, poněkud zarážející.


## Nové dálky


A zde na scénu přicházejí nové operační systémy, které se mohou na mnoho _zajetých_ zvyklostí vykašlat. Výborné příklady budiž **Google Chrome OS** – který má, bohužel, malý háček – aplikace pro něj jsou ty webové – vyvíjené různými tvůrci, tudíž nekonzistentní a často také špatně použitelné; a **Moblin**, do něhož vkládám velké naděje pro segment netbooků a podobných zařízení.

Jejich velkou předností by mohla být právě možnost **předělat UI na něco, co je uživatelům blízké** a dokážou to účelněji používat. Určitě by to vedlo ke zvýšení efektivnosti práce a rychlejšímu přechodu na systém i neznalým uživatelům.


### Pod čarou


**Za jedno z nejlepších zařízení ohledně použitelnosti však považuji iPhone.** Neustále žasnu nad tím, jak i lidé, kteří o něm ani neslyšeli, jej **dokážou po několika okamžicích používat.**

Zde vidím hlavní devízu _použitelnosti_.
